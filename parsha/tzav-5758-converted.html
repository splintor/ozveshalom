<html>

<head>
<meta http-equiv="Content-Type"  content="text/html; ">

<meta name="keywords" content="peace,shalom, israel, relgion, middleeast, Shalom, middle east,shabbat, 'netivot shalom', ozveshalom, zionism, judaism, parsha, parshat hashavua, articles, Israel, israeli, torah, tora, bible, zion">

<meta name="description" content="Shabt Shalom is A weekly commentary on the weekly torah parsha distributed by Ozveshalom - Netivot shalom the Movment for Judaism, Zionism and Peace,  the only religious Zionist peace organization of its kind in Israel.">

<title>Shabbat Shalom The weekly parsha commentary - parshat Tzav - Shabbat Hagadol</title>

<STYLE type="text/css">
<!--
        @import url(../parsha.css);
        A:hover {background: yellow;}
-->
</STYLE>

</head>



<body>

<P ALIGN="CENTER">

<P>
</P>
<FONT SIZE=+4 color="Navy">פרשת צו</FONT><BR>
<FONT SIZE=+2 color="Navy">שבת הגדול</FONT><BR>
<FONT SIZE="3" COLOR="navy">גליון מס' 24 תשנ"ח</FONT>

 </p>



<DIV ALIGN=right>
<H3>בגדי הכהונה מכסים וגם מכפרים</H3>
"כשם שהקרבנות מכפרין, כך בגדי כהונה מכפרין" ,<BR>
ולזה נסמכה פרשת הקרבנות לבגדי כהונה. חושן מכפר<BR>
על הדיינים, שנאמר: )שמות כח( "ועשית חשן משפט".<BR>
אפוד מכפר על עבודה זרה, שנאמר: )הושע ג, ד( "ואין<BR>
אפוד ותרפים", וכתיב: )שופטים ח( "ויעש אותו גדעון<BR>
לאפוד". מעיל מכפר על לשון הרע שנאמר: )שמות כח(<BR>
"ונשמע קולו" יבא דבר שבקול, ויכפר על מעשה קול,<BR>
ולשון הרע זה, לשון הרע שבפרהסיא, אבל לשון הרע<BR>
שבצנעה, קטרת מכפרתו. כתונת תשבץ מכפרת על שפיכות<BR>
דמים שנאמר: )בראשית לז( "ויטבלו את הכתנת בדם",<BR>
וכתונת זו כמין חלוק היתה וסמוכה לבשרו היתה<BR>
ומשובצת זהב כחלוק זה שרוקמין בו פסים והוא שכתוב:<BR>
)שמות כח( ושבצת הכתנת שש מלשון משבצות זהב. מצנפת<BR>
מכפרת על גסי הרוח, יבא הדבר שבגובה ויכפר על מעשה<BR>
גובה, ואבנט מכפר על הרהור הלב, ודרשו רז"ל כי היו<BR>
באבנט ל"ב אמות. ציץ מכפר על עזות פנים שנאמר:<BR>
)שם( "והיה על מצח אהרן" , וכתיב: )ירמיה ג( "ומצח<BR>
אשה זונה היה לך".<BR>
<BR>
<FONT SIZE="-1">(רבינו בחיי שמות כח, ד)</FONT><BR>
<hR>

<H2>!?ונשלמה פרים שפתינו</H2>
<H3>שמואל ריינר</H3>

ספר ויקרא פותח במצות הקורבנות. הקורבנות הם כלי<BR>
ביטוי לרגשות התודה, לרגשות האשם, ליום יום<BR>
ולמועד. אין ספק שמהכתובים עולה שהקורבן היווה<BR>
גורם משמעותי ביותר בעבודת ה'. דרך הקורבן ביטא<BR>
האדם את עצמו לפני הקב"ה.<BR>
<BR>
מאז שפסקו הקורבנות, התפללנו לחידושם ועדיין אנו<BR>
מתפללים לבנין המקדש ולחידוש העבודה, ואכן מהמאה<BR>
הי"ט, הדיון סביב האפשרות ההלכתית לבנות את בית<BR>
המקדש ולהקריב קורבנות, אפילו קורבנות מסוימים<BR>
כגון קורבן פסח, חוזר ועולה על שולחנם של חכמים.<BR>
גדולי הדורות שלפנינו דנו בתנאים ההלכתיים הקשורים<BR>
בהר הבית ובית המקדש או בייחוסם של הכוהנים. ר'<BR>
צבי הירש קאלישר ורבי עקיבא אייגר ועוד רבים<BR>
אחרים, עסקו בשאלות אלו. כל עוד הדברים היו רחוקים<BR>
ממימוש, הדיון היה יכול להתמקד בשאלת מקומו של<BR>
המזבח ובשאלה אם יש כוהנים מיוחסים הכשרים לעבוד<BR>
במקדש בבחינת "ונשלמה פרים שפתינו". היום, כאשר<BR>
התנאים הפוליטיים השתנו ואנו שולטים בהר הבית<BR>
ומסקנות הדיונים הנ"ל יכולים להפך לאמירות<BR>
אקטואליות, צריך לדון בשאלות נוספות שלא עלו בעבר.<BR>
היום אנו צריכים לעסוק בבשלות הרוחנית לחידוש<BR>
העבודה. בפרט, יש הרואים שעל הציונות הדתית מוטלת<BR>
האחריות לעסוק בשאלת המקדש ולקדם את בניינו במעשים<BR>
ושהגיע הזמן לחדש ימינו כקדם בפירוש הרחב, הכולל,<BR>
להשיב "כוהנים לעבודתם ולווים בשירם ובזמרם".<BR>
<BR>
יש המדמים בנפשם שהשאלות המעשיות הנוגעות לשחיטה,<BR>
הפשטה וזריקת הדם וכד', אלו הם הבעיות היחידות<BR>
שמעכבות בעדנו לחדש את עבודת הקורבנות, ואם נקים<BR>
מכון ללימוד נוכל לעשות את הכלים ולבצע את העבודה.<BR>
גישה זו מתעלמת משאלת המפתח: מה מקומם של הקורבנות<BR>
בעולמנו הדתי.<BR>
<BR>
אלפיים שנה נעה היהדות בכיוון "שתפילות כנגד<BR>
קורבנות תיקנום" )ברכות כ"ו, ע"ב(, וכך גם קבע<BR>
הרמב"ם: "וכן תיקנו שיהיה מנין התפילות כמניין<BR>
הקורבנות" )הלכות תפילה פ"א, הלכה ה'(. התפילות<BR>
החליפו את מעשה הקורבנות ויצרו דפוס חדש לקשר שבין<BR>
האדם לבין הקב"ה, הקשר הוא על ידי הדיבור. יש כאן<BR>
שינוי משמעותי ביותר מהמעשה אל הדיבור, מהמעשי<BR>
לרוחני. על רקע זה, מתגבשת גישה הרואה בציווי על<BR>
הקורבנות צורך לדור מסוים, לדור יוצאי מצרים, הדור<BR>
שצריך לשחוט את אלילי מצרים או/ו שאיננו מסוגל<BR>
להתנתק באחת מדפוסי פולחן שראה במצרים. הרמב"ם<BR>
במורה נבוכים מעלה את שני הטעמים הללו, שהם טעמים<BR>
היסטוריים. המרחק בזמן מהמקדש גיבש עולם דתי אחר<BR>
שהקורבן בצורתו הפשוטה זר לו. הרב הירשנזון כותב,<BR>
שלדעתו, הקורבנות לא יחזרו. "אבל זה פשוט שבימי<BR>
דעה אלו לא יהיה בהם המושג לרצות פני אל ברבבות<BR>
נחלי שמן" )מלכי בקודש ח"א, עמ' 32(. ומוסיף,<BR>
באיגרת ששלח לרב קוק "אבל הדעת וההכרה לא תשוב<BR>
לחזרה ולא תלך לאחור, להשיב את האי-תרבות לתרבות".<BR>
עמדה זו של הרב הירשנזון בעייתית מבחינות מסוימות,<BR>
כיוון שהיא איננה מקבלת את העמדה שזאת התורה לא<BR>
תשתנה ואיננה מקבלת את נצחיות התורה.<BR>
<BR>
הרב קוק, בתשובתו )איגרות ראי"ה ד', עמ' כ"ד( לרב<BR>
הירשנזון, טוען שכדי שנכשיר את הלבבות להקרבת<BR>
קורבן צריך לחול שינוי מהותי בעולמנו הדתי. כלומר,<BR>
בעולם הדתי העכשווי שלנו אכן אין מקום לקורבנות,<BR>
וכדי לחזור לעולם דתי שבו יש מקום לקורבן, אנו<BR>
זקוקים לנבואה ורוח הקודש שתחזור לישראל. המשמעות<BR>
בחזרת רוח הקודש היא מטמורפוזה בעולמנו הדתי,<BR>
שינוי שבהכרח מוביל לשפה דתית שונה. המשותף לרב<BR>
קוק ולרב הירשנזון הוא רב על השונה, שכן שניהם<BR>
אינם רואים את הקורבנות כחלק מהקונטקסט הדתי<BR>
העכשווי. )מעניין כי הרב קוק, כשהוא עוסק בחידוש<BR>
הקורבנות, מביא את הדעה שלעתיד לבוא יהיו הקורבנות<BR>
רק מהצומח ולא מהחי(.<BR>
<BR>
יש סכנה גדולה ברצון לממש דברים בלא הכשרת הלבבות,<BR>
ומי שחושב שבעיית הקורבנות היא על ההר אינו אלא<BR>
טועה, בעיית הקורבנות היא בלב. אין סתירה בין החשש<BR>
מפני חידוש הקורבנות, לבין אמירת התפילה החותמת את<BR>
שמונה עשרה: "יהי רצון שיבנה בית המקדש במהרה<BR>
בימינו".<BR>
<BR>
<FONT SIZE="-1">הרב שמואל ריינר הוא מראשי ישיבת הקיבוץ הדתי<BR>
ב"מעלה הגלבוע" ורבה של קבוצת טירת צבי.</FONT><BR>

<hR>

<H3>?גדולתו של "שבת הגדול" מהי</H3>

לעתים, אנחנו שואלים את עצמנו האם יום מסוים הוא<BR>
גדול וחשוב בגלל שאירעו בו דברים גדולים, או מפני<BR>
שאנחנו מצפים שיקרו בו דברים גדולים, או אולי יש<BR>
כאן אפשרות לעשות בו דברים גדולים וחשובים.<BR>
המושג "שבת הגדול" נזכר לראשונה במקורותינו ב"טור"<BR>
וזה לשונו:<BR>
<BR>
שבת שלפני הפסח קורין אותו שבת הגדול; והטעם לפי<BR>
שנעשה בו נס גדול, שפסח מצרים מקחו בעשור כדכתיב<BR>
"בעשור לחודש הזה ויקחו להם שה לבית אבות שה לבית"<BR>
ופסח שיצאו ישראל ממצרים היה ביום ה' )כדאיתא בסדר<BR>
עולם( ונמצא שי' בחדש היה שבת, ולקחו להם כל אחד<BR>
שה לפסחו וקשר אותו בכרעי מיטתו ושאלום המצריים<BR>
למה זה לכם, והשיבו: לשחטו לשם פסח, במצות השם<BR>
עלינו והיו שיניהם קהות על ששוחטין את אלהיהן, ולא<BR>
היו רשאין לומר להם דבר, ועל שם אותו הנס קורין<BR>
אותו שבת הגדול. )טור אורח חיים, סימן תל(<BR>
אנחנו מוצאים הסברים דומים אצל בעלי התוספות )שבת<BR>
פז, ע"ב( ואצל חלק מפרשני המקרא בשינויים קלים,<BR>
שקצרה היריעה מלפרטם. המכנה המשותף לכל ההסברים<BR>
האלו הוא, שהם בעלי אופי היסטורי ומקורם במסורת<BR>
אגדית חזל"ית, כלומר יום זה הוא גדול מפני שב"עבר"<BR>
אירעו בו דברים גדולים, ולכן ציונו מתחבר למצווה<BR>
של זיכרון יציאת מצרים כאירוע מרכזי ומעצב בחיי עם<BR>
ישראל.<BR>
<BR>
לעומת גישה זו, נוקטים המהר"ל מפראג, השל"ה והוגי<BR>
דעות נוספים מהעולם הקבלי והחסידי בגישה המחברת<BR>
שבת זו גם אל הגאולה העתידית; הם מתייחסים בין<BR>
היתר לפסוק האחרון בהפטרה )מלאכי ג,ד( "הנה אנוכי<BR>
שולח לכם את אליהו הנביא, לפני בוא יום ה' הגדול<BR>
והנורא", וזה לשון המהר"ל: "ושבת שלפני הפסח נקרא<BR>
שבת הגדול, והרבה דברים באו על זה ואין לך לומר רק<BR>
לפני שמפטירין בו וערבה לה' )מלאכי ג'( ובו כתיב<BR>
"לפני בא יום ה' הגדול והנורא" ומפני זה נקרא שבת<BR>
הגדול. ופירושו זה כי יציאת מצרים נקרא גדול על שם<BR>
גדלות מעשיו הנוראים שעשה ופעל כאשר יצאו ממצרים,<BR>
ולעתיד, לעולם הבא יקנו ישראל עוד מדריגה יותר<BR>
עליונה, ויעשה הקדוש ברוך הוא עוד גדולות על כל<BR>
גדולות נוראות על כל נוראות. שכאשר זכו ישראל<BR>
למדריגת יציאת מצרים שעשה גדולות עימהם, יזכו<BR>
למדריגה יותר עליונה שיעשה עימהם גדולות לעולם<BR>
הבא. ולפיכך שבת שלפני פסח נקרא שבת הגדול, כי כל<BR>
שבת הוא מעין וזכר לעולם הבא שנקרא שבת גם כן,<BR>
ולפיכך השבת שהוא קודם הפסח הוא זכר לשבת הגדול<BR>
שהוא יום הגדול והנורא, לפי שאותו שבת הגדול שהוא<BR>
עולם הבא שיהיה לעתיד קודם וראשון במעלה ליציאה.<BR>
)גבורות ה למהר"ל, עמוד קמז( גישה זו, כאמור<BR>
מדגישה את העתיד, והשבת שלפני פסח מייצגת את השבת<BR>
העתידית שתקדים את הגאולה העתידית.<BR>
<BR>
בעל "ייטב פנים", אחד מאדמו"רי סיגעט לבית<BR>
טייטלבוים כותב, בהתייחסותו לשבת שקדמה ליציאת<BR>
מצרים, שייחודה של אותה שבת היתה "לשם ה", וזה<BR>
לשונו:<BR>
ואם כן היה היום ההוא שבת הגדול באיכותו מכל השבתות<BR>
ששבתו מקודם בהיותם בארץ מצרים, שהיה הכוונה להנאת<BR>
הגוף, אבל באותו שבת כיוונו רק לשם ה', ולכן נקרא<BR>
שבת הגדול ר"ל באיכותו כאמור )ייטב פנים ח"ב דף<BR>
קכא/ב(.<BR>
<BR>
גם רבי צדוק הכהן מלובלין מתייחס לתוכנה של השבת<BR>
ומדבר על כח הדבור שבלימוד תורה ובסיפור יציאת<BR>
מצרים היכולים להפוך את היום ליום גדול; ביטוי<BR>
מעשי לתפישה זו נמצא במנהג לקרוא את ההגדה ובדרשת<BR>
הרב )הגדול שבחבורה ( באותה שבת. אנו רואים אם כן<BR>
שלושה סוגים של "גדולה": הגדולה שבמסורת ההיסטורית<BR>
ובזיכרון, הגדולה שבתקווה לעולם מתוקן לעתיד לבוא,<BR>
והגדולה שבעשייה הרוחנית המשתדלת, כאן ועכשיו,<BR>
ליצור בתוך עולם שבאופן בסיסי איננו עולם של גאולה<BR>
אלא "עולם כמנהגו נוהג", איים של רוחניות וקדושה.<BR>
ייתכן ושילוב של שלושת האלמנטים - הזיכרון, התקווה<BR>
והמעשה - יכול להפוך שבת זו ליום גדול באמת.<BR>
<BR>
<FONT SIZE="-1">."פנחס לייזר - עורך "שבת שלום</FONT><BR>

<hR>

<H3>משולחן המערכת</H3>
במדור מכתבים למערכת של עיתון "הצפה" )כ"ד אדר(,<BR>
יצא קצפו של קורא מקרית אונו על גליונות "פרשת<BR>
שבוע" שונים, ביניהם "שבת שלום". הכותב, שהינו<BR>
יהודי יודע ספר כנראה, משער ש"הבטאון יוצא כנראה<BR>
על-ידי גוף חילוני", ולכן הוא "מסביר לנו ששמואל<BR>
הנביא לא הבין את ה' בצורה נכונה", כשאמר לשאול<BR>
שכאילו צריך לקיים את מצות התורה על מחיית עמלק.<BR>
הרמב"ם מוצג באותו גליון כאב-טיפוס ראוי לחיקוי,<BR>
של מי שיודע להתעלם מהתורה ולהעדיף עליהם "ערכי<BR>
מוסר", כך לשון הכותב.<BR>
<BR>
היינו מודעים לבעייתיות של הסוגיה, אך דווקא<BR>
כיהודים מאמינים, שומרי תורה ומצוות, הרואים<BR>
בתורתנו הקדושה תורת חיים, ש"דרכיה דרכי נועם, וכל<BR>
נתיבותיה שלום", מרגישים אנחנו את המחויבות העמוקה<BR>
לדרוש ולפרש את התורה, כך שאכן, הרמב"ם אותו הביא<BR>
הרב בנימין הולנדר במאמרו על עמלק, בנוסף לפרשנים<BR>
אחרים כגון הרש"ר הירש, נתפס אצלנו כמודל לחיקוי,<BR>
לא כמי שמתעלם מהתורה , אלא כמי שאיננו מוכן לראות<BR>
בתורה עמדה שאיננה מוסרית. מסורת פרשנית זו לא<BR>
התחילה, כידוע עם הרמב"ם. חז"ל "דרשו" סוגיות קשות<BR>
בתורה שבכתב, כגון "בן סורר ומורה", בבחינת "דרוש<BR>
וקבל שכר", והרי זו גדולתה של תורה שבעל-פה<BR>
לדורותיה.<BR>
<BR>
קורא נוסף נתקל באקראי בגליון פרשת ויחי, ונדהם<BR>
משימוש פרשני שעשינו ברש"י הראשון של בראשית כדי<BR>
להמחיש את אמונתנו שאין קניין מוחלט לאיש על הארץ.<BR>
ייתכן שיש, כדברי אותו קורא - ולזכותו ייאמר שהציג<BR>
עמדתו בצורה מכובדת ותרבותית -, הוכחות חזקות יותר<BR>
המבססות אמונה זו, שהקורא כנראה איננו שותף לה.<BR>
בנוסף, אנחנו מודעים לקריאה השגרתית הרווחת בחלקים<BR>
גדולים של הציבור הדתי-לאומי, המשתמש באותו רש"י<BR>
כדי "להוכיח" את זכותנו על ארץ ישראל, אך נראה לנו<BR>
שיש כאן דוגמה בולטת לקשר בין עולם ערכי ופרשנות,<BR>
סוגיה שנגע בה אפרים חמיאל במאמרו )פרשת בא( ושד"ר<BR>
משה הלברטל מפתח בהרחבה בספרו "מהפכות פרשניות<BR>
בהתהוותן" ) הוצאת מגנס, תשנ"ח(<BR>

<HR>
<BR>
<FONT COLOR="#000080" SIZE="3">רק הכהונה והמלוכה עוברות בירושה, כדי לזכות בתורה<BR>
צריך לעמול</FONT><BR><BR>
רבי שמעון אומר: ג' כתרים הם, אלו הן: כתר תורה,<BR>
וכתר כהונה וכתר מלכות וכתר שם טוב עולה על גביהן.<BR>
כתר כהונה, כיצד? אפילו נותן כל כסף וזהב שבעולם<BR>
אין נותנין לו כתר כהונה שנאמר: )במדבר כה( "והיתה<BR>
לו ולזרעו אחריו ברית כהונת עולם". כתר מלכות<BR>
אפילו נותן כל כסף וזהב שבעולם אין נותנין לו כתר<BR>
מלכות שנאמר: )יחזקאל לז( "ודוד עבדי נשיא להם<BR>
לעולם אבל כתר תורה אינו כן עמלה של תורה כל הרוצה<BR>
ליטול יבא ויטול שנאמר )ישעיה נה( "הוי כל צמא לכו<BR>
למים" הוי עמל בדברי תורה ) אבות דרבי נתן פרק<BR>
מ"א, משנה א(<BR>

<hR>
<H4>שואלים ודורשים בהלכות החג" על ביעור חמץ"</H4>
במהותו של הביעור, נחלקו תנאים - לרבי יהודה "אין<BR>
ביעור אלא בשריפה", וחכמים אומרים: "אף מפזר וזורה<BR>
לרוח או מטיל לים", יש בדבר גם מחלוקת גם בהגדרה<BR>
היסודית של מצות ביעור:<BR>
מצוה תכליתית היא זו או אמצעית, כלומר עצם פעולת<BR>
השריפה יש בה מצוה או שכל המצוה היא שרק רשותו של<BR>
האדם תהיה מנוקה מחמץ. )מתוך המועדים בהלכה לרב<BR>
ש"י זוין (<BR>
</DIV>













<P ALIGN="center">

</P>

</body></html>
