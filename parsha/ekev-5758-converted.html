<html>

<head>
<meta http-equiv="Content-Type"  content="text/html; ">

<meta name="keywords" content="peace,shalom, israel, relgion, middleeast, Shalom, middle east,shabbat, 'netivot shalom', ozveshalom, zionism, judaism, parsha, parshat hashavua, articles, Israel, israeli, torah, tora, bible, zion">

<meta name="description" content="Shabt Shalom is A weekly commentary on the weekly torah parsha distributed by Ozveshalom - Netivot shalom the Movment for Judaism, Zionism and Peace,  the only religious Zionist peace organization of its kind in Israel.">

<title>Shabbat Shalom The weekly parsha commentary - parshat Ekev</title>

<STYLE type="text/css">
<!--
        @import url(../parsha.css);
        A:hover {background: yellow;}
-->
</STYLE>

</head>



<body>

<P ALIGN="CENTER">

<P>
</P>
<FONT SIZE=+4 color="Navy">פרשת עקב</FONT><BR>
<FONT SIZE="3" COLOR="navy">גליון מס' 43 תשנ"ח</FONT>

 </p>

<DIV ALIGN=right>
"ארץ אשר ה' אלוהיך דורש אותה" דרש אותה לפקוד את<BR>
יושביה ולדקדק את מעשיהם<BR>
<FONT SIZE="-1">(חזקוני דברים פרק יא פסוק יב)</FONT><BR>

<BR>
<FONT COLOR="#004080" SIZE="3">הברית בין הקב"ה לעם ולארץ  כרוכה  בדרישה  מתמדת</FONT><BR>
<BR>
]כתוב  אחד  אומר[ "תמיד  עיני  ה'  אלהיך בה"<BR>
וכתוב אחד  אומר  "המביט  לארץ ותרעד, יגע בהרים<BR>
ויעשנו" )תהילים    ק"ד( כיצד   יתקיימו   שני<BR>
כתובים   הללו?<BR>
כשישראל  עושים  רצונו  של מקום, תמיד עיני ה' בה<BR>
ואינן  נזוקים,  וכשאין ישראל עושים רצונו של מקום<BR>
"המביט  לארץ  ותרעד יגע בהרים ויעשנו"<BR>
<FONT SIZE="-1">(ספרי פרשת עקב פיסקה מ)</FONT><BR>
<BR>
ובך  בחר  ה'  אלהיך  להיות לו לעם סגלה,  ולא חבב<BR>
מכל  הארצות אלא ארץ ישראל, שנאמר ארץ "אשר ה'<BR>
אלהיך  דורש  אותה" הרי אתם נכנסין לתוכה על מנת<BR>
הדרישה שנאמר "ויתן להם ארצות גוים בעבור ישמרו<BR>
חקיו ותורותיו וגו'"<BR>
<FONT SIZE="-1">(ילקוט שמעוני דברים פרק יא סימן תתס)</FONT><BR>
<BR>
"ארץ  אשר  ה'  אלהיך  דורש  אותה  תמיד",    לפקוד<BR>
יושביה ולדקדק במעשיהם שאינן נדונין אלא לפי רוב<BR>
מעשיהם  ולפי'  והיה אם שמוע תשמעו וגו' אז ונתן<BR>
מטר  ארצכם בעתו,  וכן מסיק בפ"ק דר"ה "תמיד עיני<BR>
ה'  אלהיך  בה"  עתים  לטובה,  עתים  לרעה<BR>
<FONT SIZE="-1">(דעת זקנים מבעה"ת דברים  יא, יב)</FONT><BR>

<hR>

<H4>עובדי עבודה זרה ומעמדם במציאות משתנה</H4>
<H3>אבינעם כהן</H3>

הציר המרכזי בפרשת עקב הוא הסיבתיות ההיסטורית. ציר<BR>
זה הוא ביטוי של מוטיב זמן המנוסח כתנאי המורכב מן<BR>
השלבים הבאים: קיום מצוות - "ושמרתם ועשיתם אותם",<BR>
"כי אם שמור תשמרון את כל המצווה", התוצאה הנגרמת<BR>
בשל כך: "והיה עקב תשמעון את המשפטים האלה" ושכר<BR>
העשייה - "ושמר ה' אלהיך לך את הברית ואת החסד אשר<BR>
נשבע לאבותיך". )דברים ז', יב'(<BR>
<BR>
לא בכדי חוזר הכתוב כמה פעמים אחר קשרים אלו.<BR>
במציאות קיום המצוות עמד טריז - זוהי אבן הנגף של<BR>
העבודה הזרה. תיאור השבר הגדול שבמעמד שבירת<BR>
הלוחות על-ידי משה )דברים ט', ח'-כט'( מציג את<BR>
השניות החזקה שבין ההתעלות הגדולה ביותר בקבלת<BR>
המצוות ובין העבודה הזרה הנוגעת אף בכהן הגדול.<BR>
שני קטבים אלו עומדים ומתמודדים אהדדי. העבודה<BR>
הזרה מהווה אם כן את ה"מוקש" בפני קיום המצוות<BR>
האולטימטיבי המביא את בני ישראל אל "ארץ זבת חלב<BR>
ודבש".<BR>
הסכנה היא כי עם ישראל לא יתרגל כל-כך מהר לעבודת<BR>
האל היחיד ולא בנקל ייגמל מעבודת האלילים. סכנה זו<BR>
ממשית הייתה. ההיסטוריה מלמדת כי במשך שבתנו בארץ<BR>
ישראל, לפחות עד חורבן הבית הראשון היו תמיד אלו<BR>
שעסקו בעבודת הבעל. די לציין את אליהו העומד מול<BR>
נביאי הבעל "ארבע מאות וחמישים איש" )מלכים א'<BR>
יח', כב'( והמלך אחאב המקים בית לבעל בשומרון<BR>
)מלכים א' טז', לב'(.<BR>
<BR>
הנגדה זאת מחזקת את קיום המצוות במשמעו כאן כחוזר<BR>
אל הדיבר הראשון והיסודי "אנוכי ה' אלוהיך" -<BR>
העובד את האלוהים האחרים אינו יכול להיות יהודי<BR>
ואף מעבר לכך - ניתן לומר כי הוא "אנטי-יהודי" של<BR>
ממש.<BR>
ואכן, המצווה הראשונה אותה מצווים בני ישראל בהגיעם<BR>
אל הארץ היא "ואכלת את כל העמים אשר ה' אלהיך נותן<BR>
לך, לא תחוס עינך עליהם ולא תעבוד את אלהיהם" פסוק<BR>
זה אוצר בתוכו את המתח והחשש מן המפגש עם העמים<BR>
היושבים בארץ. החרמת תושבי הארץ נדרשת בגלל הסכנות<BR>
שהם מקימים לקיום הרוחני של העם. המאבק לשמירה על<BR>
ייחודיות אינו מתרחש בחלל ריק; הוא עטוף במרקם<BR>
החיים הסובב אותו, כאשר מרקם חיים זה מכיל מניה<BR>
וביה אומות אחרות ובתוכן עובדי עבודה זרה. "ואהבתם<BR>
את הגר, כי גרים הייתם בארץ מצרים"<BR>
<BR>
לפיכך, מובנת חריפותו של האיסור החמור על כל מגע עם<BR>
אותם עובדי עבודה זרה. הכתוב לא הסתפק ב"פסילי<BR>
אלהיהם תשרפון באש" והוסיף "ונתן מלכיהם בידך<BR>
והאבדת את שמם מתחת השמים, לא יתייצב איש בפניך עד<BR>
השמדך אותם" )דברים ז', כד'-כה'(. מהוראה גורפת<BR>
כזו סלולה הדרך להלכות האוסרות על יחסים עם העכו"ם<BR>
ומקיפות את כל תחומי החיים: כל טובת הנאה הצומחת<BR>
מקניינם של אלו אסורה. אסור לאיש או לאישה להימצא<BR>
בדד בחברתם של עובדי-אלילים שהרי חלה עליהם חזקת<BR>
אכזריות - "אכזרי המה ולא ירחמו" אומר הנביא<BR>
)ירמיה נ', מב'(. אסור היה למכור להם סכינים או<BR>
כלי משחית אחרים כיוון שהיו בחזקת רוצחים ושודדים.<BR>
רחבים הם האיסורים על שימוש בחפצים או מזון שיש<BR>
חשש ששימשו בפולחן אלילי. אפליה קיצונית ביותר<BR>
נמצאת בדיני הנפשות: "אין מעלים עובדי עבודה זרה<BR>
מן הבור" )עבודה זרה כ"ו עמ' א'( ופירש הרמב"ם כי<BR>
"לא תעמוד על דם רעך" והוא אינו רעך )רמב"ם, הלכות<BR>
רוצח פ"ד, הי"א(.<BR>
<BR>
אולם, אף עובדי אלילים ממש נהנו עוד בתקופת התלמוד<BR>
ממקצת זכויות אדם, אם כי לפנים משורת הדין. "מפני<BR>
דרכי שלום" דורשים בשלומם של נכרים בשוק, מבקרים<BR>
חוליהם של גויים יחד עם חולי ישראל ומפרנסים את<BR>
ענייהם )גיטין פ"ח, משנה ח'(. ר' אלעזר בן-צדוק אף<BR>
גרס כי העובד עבודה זרה דווקא "מצילין אותו בנפשו"<BR>
)תוספתא סנהדרין יא', ט'( . הטעם של הלכות מכגון<BR>
אלו נובע מן החיים משותפים. יחסי הגומלין עם<BR>
הסביבה יצרו מכוחם סייגים להתייחסות הנוקשה אל<BR>
ה"אחרים", מפני ש"דרכי שלום" עדיפות, ככל הנראה,<BR>
ממאבק תמידי.<BR>
<BR>
בספרות הבתר-תלמודית נמצא הסתייגויות נוספות:<BR>
המאירי בפירושו על מסכת עבודה זרה קובע כי "הגויים<BR>
שבזמננו יש חיוב להצילם". הרמב"ם מוצא את הדרך<BR>
להעניש אף את רוצחי אלו שאינו יהודים דרך דין המלך<BR>
והוראת השעה. ייתכן שדעתם לא הייתה נוחה מן הדין<BR>
התלמודי כיוון שהגויים בזמנם כבר לא נחשבו עובדי<BR>
אלילים של ממש. ייתכן וראו באיסורים אלו ככלי בלבד<BR>
במאבק לשמירה על ייחודיות שכבר צלח ומשום כך הטעם<BR>
להחמרה נחלש.<BR>
<BR>
לדעתי, טומנת בחובה ההסתייגות מפני היחס הנוקשה אל<BR>
הזרים היבט נוסף הנובע ישירות מן הקשר בין "גר<BR>
היית בארץ מצרים" ובין התיאור הסמוך של גדולת<BR>
האלוהים. היבט זה מזהה את הסכנה שבקהות החושים<BR>
שבשיכרון הכוח, לא רק בהתייחסות כלפי האלוהים אלא<BR>
גם כלפי האדם. הסכנה ב"כוחי ועוצם ידי עשה לי את<BR>
החיל הזה" אינה רק באובדן האמונה ובנהייה אחרי<BR>
אלוהים אחרים, אלא גם באובדן הדרך המוסרית שמתווה<BR>
ה' - "לא ישא פנים ולא ייקח שוחד. עושה משפט יתום<BR>
ואלמנה ואוהב גר לתת לו שמלה" )דברים י',<BR>
יז'-יח'(. זהו החשש מפני ההידרדרות המוסרית<BR>
שסימניה אובדן כללי הצדק הטבעי ומידת הרחמים כלפי<BR>
כל אדם. אין לנו אלא להניח כי מחשבה זו עמדה ביסוד<BR>
ההלכות המכניסות ב"דלת האחורית" התייחסות של כבוד<BR>
ושוויון בסיסיים אף לאלו המהווים לייחודנו את<BR>
הסכנה הגדולה ביותר.<BR>
<BR>
נראה לי כי קריאה זו מחייבת אותנו להסתכלות<BR>
מציאותית על החיים בארץ. אלו חיים בהם ל"אחרים"<BR>
הסובבים אותנו קשר ישיר למוסריות הפנימית שלנו.<BR>
לחובה להתייחס באופן הוגן לשכנינו קשר ישיר לחוסן<BR>
המוסרי שלנו. בעצימת עיניים כלפי דין שונה לאלו<BR>
שאינם יהודים - בדיני נפשות מחד ובדינים<BR>
הסוציאליים הבסיסיים מאידך - יש בכדי להתריע על<BR>
הידרדרות מוסרית המתרחשת דווקא בביתנו פנימה.<BR>
<BR>
<FONT SIZE="-1">אבינעם כהן לומד היסטוריה ומשפטים באוניברסיטה<BR>
העברית.</FONT><BR>
<HR>
<BR>

<FONT COLOR="#004080" SIZE="3">ואכלת את כל העמיםלא תחוס עינך עליהם": המצוה"<BR>
ויישומה</FONT><BR>
<BR>
אין  המלך  נלחם  תחלה  אלא  מלחמת מצוה, ואי זו<BR>
היא   מלחמת   מצוה?   זו   מלחמת   שבעה  עממים<BR>
וכו')רמב"ם הלכות מלכים פרק ה הלכה א(<BR>
מצות  עשה  להחרים  שבעה  עממין,  שנאמר:  "החרם<BR>
תחרימם"  וכל  שבא  לידו  אחד  מהן ולא הרגו עובר<BR>
בלא  תעשה,  שנאמר:  "לא  תחיה כל נשמה" וכבר אבד<BR>
זכרם.<BR>
<FONT SIZE="-1">(רמב"ם הלכות מלכים פרק ה, הלכה ד)</FONT><BR>

<HR>

<H3>"צעקת הדל יקשיב ויושיע"</H3><BR>
"עושה  משפט":   אף-על-פי שהוא נשגב, הוא עושה<BR>
משפט יתום ואלמנה שאין להם עוזר, כטעם אבי יתומים<BR>
וכן הגר,  ויכלכלהו בהשענו עליו ואחר שהשם אוהב<BR>
הגר, אתם חייבים שתאהבוהו.<BR>
<FONT SIZE="-1">(אבן עזרא דברים פרק י, פסוק יח)</FONT><BR>

<hR>

<H3>"ושמתם את דברי אלה על  לבבכם"</H3><BR>
אצל לבבכם כמו וסכות על הארון,  ונתת על  הכפורת,<BR>
והוא ששנו רבותינו שתהא שימה כנגד<BR>
הלב. )חזקוני דברים פרק יא פסוק יח(<BR>
רבי מנחם מנדל מקוצק היה אומר: למה כתוב "על לבבכם"<BR>
ולא "בלבבכם"? כי לפעמים הלב אטום ואינו יכול<BR>
להיפתח לדברים מסוימים, אז בינתיים שיהיו מונחים<BR>
על לבבכם, כדי שפעם, כאשר הלב ייפתח, הם יוכלו<BR>
להיכנס<BR>

<hR>

<H2>בית המדרש לשלום</H2>
בית המדרש לשלום, בנושא: "שלום מבית ומחוץ" שהתקיים<BR>
בתחילת חודש מנחם אב ברעננה ובירושלים זכה<BR>
להתעניינות מרובה ולהצלחה, בזכות ציבור המשתתפים<BR>
ובזכות המרצים.<BR>
נביא כאן, בקיצור, כמה מדבריו של מרן הרב  הראשי,<BR>
הראשון לציון הרב אליהו בקשי-דורון שליט"א, שהרצה<BR>
במסגרת "בית המדרש" בירושלים על מהות השלום:<BR><BR>
א. פסקי הלכה בתחומים מדיניים הם מסוכנים ועלולים<BR>
לדרדר את הסכסוך המדיני לסכסוך בין-דתי, בין קנאי<BR>
דת מוסלמים לקנאי דת יהודים, ועל-כן יש להימנע מהם<BR>
ולהשאיר את הויכוח במישור המדיני.<BR><BR>
ב. במהלך הסכסוך בינינו לבין שכנינו והפלשתינים,<BR>
נגרם לנו סבל על-ידם ונגרם להם סבל על-ידינו ושני<BR>
העמים הבינו כי הסכסוך לא ייפתר במלחמה.<BR><BR>
ג. השלום לא יושג באמצעות אמנות בינלאומיות ואחרות,<BR>
אלא בעיקר על-ידי יצירת אווירה של אמון בין<BR>
הצדדים. אמון זה יושג לא במשא ומתן מדיני אלא<BR>
על-ידי הידברות ודו-שיח בין אנשי רוח ואזרחים משני<BR>
העמים.<BR><BR>
ד. מחלוקת היא יסוד בונה , בתנאי שהיא מתקיימת "לשם<BR>
שמים", ולכן חשובה יצירת אווירה של אמון וכבוד<BR>
הדדי בתא המשפחתי ובמסגרות חברתיות אחרות.<BR><BR>
ה. התבטאויות מסוימות בשיח הציבורי וניפוחן על-ידי<BR>
פוליטיקאים או אמצעי התקשורת מלבים את אש המחלוקת<BR>
ללא צורך.<BR><BR>
דברי הרב זכו להקשבה ערנית מצד קהל המשתתפים ולהדים<BR>
בתקשורת. ואולי, על כגון דא ייאמר: במקום שיש<BR>
קידוש השם, חולקים כבוד לרב.<BR>
</DIV>
<BR><BR>







<P ALIGN="center">

</P>

</body></html>
