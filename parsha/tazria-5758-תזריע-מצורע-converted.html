<html>

<head>
<meta http-equiv="Content-Type"  content="text/html; ">

<meta name="keywords" content="peace,shalom, israel, relgion, middleeast, Shalom, middle east,shabbat, 'netivot shalom', ozveshalom, zionism, judaism, parsha, parshat hashavua, articles, Israel, israeli, torah, tora, bible, zion">

<meta name="description" content="Shabt Shalom is A weekly commentary on the weekly torah parsha distributed by Ozveshalom - Netivot shalom the Movment for Judaism, Zionism and Peace,  the only religious Zionist peace organization of its kind in Israel.">

<title>Shabbat Shalom The weekly parsha commentary - parshat Tazria Metzura</title>

<STYLE type="text/css">
<!--
        @import url(../parsha.css);
        A:hover {background: yellow;}
-->
</STYLE>

</head>



<body>

<P ALIGN="CENTER">

<P>
</P>
<FONT SIZE=+4 color="Navy">תזריע - מצורע </FONT><BR>
<FONT SIZE="3" COLOR="navy">גליון מס' 27 תשנ"ח</FONT>

 </p>


<DIV ALIGN=right>
"בית המנוגע לא היה ולא עתיד להיות - ולמה נכתב?<BR>
דרוש וקבל שכר.<BR>
<BR>
<FONT SIZE="-1">(סנהדרין ס"ו, ע"א)</FONT><BR>
"ונתתי נגע צרעת בבית ארץ אחוזתכם" זה בית המקדש,<BR>
שנאמר:"הנני מחלל את מקדשי גאון עזכם"<BR>
<BR>
<FONT SIZE="-1">(ויקרא רבה יז,ז)</FONT><BR>
כי בהתחיל האדם להחזיק במידת לשון הרע, בא אשר לו<BR>
הבית, כי "הבית" הוא האדם, ו"אשר לו הבית" היא<BR>
הנשמה השוכנת בו, ובא והגיד לכהן - הוא הקדוש-<BR>
ברוך- הוא, ואומר לו יתברך: "כנגע נראה לי בבית" ,<BR>
הוא האיש אשר אנוכי בקרבו )הנשמה( החל להינגע<BR>
בעוון. )אלשיך על התורה(<BR>

<hR>

<H4>פרשת תזריע - מצורע - בתים והריסתם</H4>
<H3>יחיאל גריינימן</H3>

אחד מן המקרים של צרעת המתואר בפרשה, הוא המקרה של<BR>
צרעת הבתים העלולה לפקוד את בתי עם ישראל "כשיבואו<BR>
אל הארץ". בתורה מתואר תהליך בו בודק הכהן את הבית<BR>
הנחשד בצרעת - אחרי שבעה ימים של הסגר - ואם אמנם<BR>
צרעת היא הלבנים הנגועים מוצאים מהבית. רק אם<BR>
התופעה חוזרת על עצמה, הורסים את הבית הנגוע<BR>
ומוצאים את הלבנים הנגועים אל מחוץ לתחום, אל מקום<BR>
טמא.<BR>
<BR>
מה היא הצרעת הזאת? האם גם היא מקורה בלשון הרע על<BR>
פי המדרש הידוע? מה בין ביתו של אדם לבין חטאיו?<BR>
האם שאר יושבי הבית אמורים לסבול בגלל כישלונו<BR>
המוסרי של אחד מביניהם? מה בין כל אלו השאלות לבין<BR>
עניין אקטואלי כהריסת בתיהם של פלסטינים בשטחי<BR>
יהודה ושומרון? )עזה הרי איננה "בידינו" היום!(<BR>
הרי בתורה מדובר בבתי בני ישראל, ולגביהם - אחרי<BR>
תהליך מסודר של בדיקה והיטהרות - הותר הריסת הבית,<BR>
אז קל וחומר שבית של גוי שאחד מיושביו נחשד<BR>
בפעילות עוינת או, חס וחלילה, בבניה "לא חוקית"<BR>
ללא היתר על אדמת הקודש ניתן להרוס אותו ללא<BR>
פקפוק. הרי צווים רבים ניתנו בתורה בעניין יחס<BR>
לגוי: כגון, "זכור את אשר עשה לך עמלק", "לא תתחתן<BR>
בם", "לא תחנם" - וחז"ל דרשו: לא תיתן להם חנייה<BR>
בקרקע -, "הקם להרגך השכם להרגו", וכן הלאה. אמנם<BR>
רוב הדברים הללו עוסקים במציאות של מלחמת מצווה -<BR>
מלחמה שיש בו ביצוע צו אלוקי של כיבוש הארץ, אך לא<BR>
חסרים בקרבינו אלה שרואים בהריסת בית של פלסטיני<BR>
ביצוע צו אלוקי. האמנם כן?<BR>
<BR>
לעומת זאת, ישנם לא מעט מקומות בתורה בהם נאמר<BR>
שיחסינו אל הזר בקרבנו - בדומה לדרישה המוסרית<BR>
לגבי היתום והאלמנה - צריכה להיות יחס של חסד, כי<BR>
"גרים הייתם בארץ מצרים" והן כי "ה' שומע צעקת<BR>
הדל"! ניתן לומר שהדרישה הזאת מודגשת במיוחד<BR>
במקורותינו. לא קשה במציאות של היום, כשאנו שולטים<BR>
על מיליוני ערבים ו"מארחים" ריבוא או יותר "עובדים<BR>
זרים" )במובן האזרחי!( להבין מדוע. יתר על כן,<BR>
אמרו חז"ל אי אלו אזהרות ביחס להתנהגותנו כלפי<BR>
הגויים תחת הכותרת "מפני דרכי שלום", "שלא להתגרות<BR>
בם" ועוד רבים כאלה.<BR>
<BR>
אך מה בין כל זה לעניין צרעת הבתים המוזכרת<BR>
בפרשתנו? מה היא בכלל? ומה ענין שמיטה אצל הר<BR>
סיני? תשובות ברורות לשאלת זיהוי הנגע קשה למצוא -<BR>
ריבוי הפירושים מצביע על קושי גדול כאן, אך קשר<BR>
אקטואלי במדרשי האגדה לא קשה למצוא.<BR>
<BR>
להלן כמה מדרשים מעניינים המתייחסים לנושא:<BR>
"כל הבתים מטמאים בנגעים חוץ משל עובדי כוכבים,<BR>
דכתיב בבית ארץ אחוזתכם, בית ארץ אחוזתכם מטמא<BR>
בנגעים ואין בתי נכרים מטמאין בנגעים" )גטין פ"ב,<BR>
ע"א(<BR>
"ירושלים אינה מטמאת בנגעים ..." וכו' )ב"ק,פ"ב,<BR>
ע"ב(<BR>
"אשר לו הבית" תניא: הנגעים באים על צרת עין, דכתיב<BR>
ובא אשר לו הבית ותנא דבי ר' ישמעאל מי שמייחד<BR>
ביתו לו )ולא לאחרים( )תורת כהנים(<BR>
"ופנו את הבית" תניא: נגעים באים על הגזל, דכתיב<BR>
וצווה הכהן את הבית, ותנא הוא כנס ממון שאינו שלו,<BR>
יבא הכהן ויפזר ממונו )ערכין ט"ז, ע,א(<BR>
<BR>
דבר אחד ברור מכל המדרשים האלה - הבית שעליו להרס<BR>
הוא הבית הישראלי הנגוע פיסית ומסכן את סביבתו,<BR>
ולא בתיהם של אחרים. הנגע הפיסי הזה מהווה סמל, אם<BR>
לא יותר מזה, של מחלה )נגע( הקיימת בחברתנו עוד<BR>
היום ומסכנת אותנו יותר מבתיהם העלובים של ערבים<BR>
עניים החיים בשכנותנו- מחלת הגזל וצרות העין.<BR>
ובעצם, לעתים, קורבן הגזל וצרות העין הוא ביתו של<BR>
אותו ערבי, שאת ביתו אנו מבקשים להרוס במקום לבדוק<BR>
את בתינו אנו.<BR>
<BR>
יהי רצון שנסלק את הלבנים הרקובים שבתוכנו, ונטהר<BR>
את עצמנו מבפנים לפני שנהרוס את בתינו, מרוב עיסוק<BR>
בהריסת בתיהם של אחרים.<BR>
<BR>
<FONT SIZE="-1">הרב יחיאל גריינימן הוא חבר מזכירות "רבנים לזכויות<BR>
אדם" ומורה למחשבת ישראל.</FONT>

<hR>

<H3>"וראה הכהן את הנגע "</H3>
כל הנגעים אדם רואה, חוץ מנגעי עצמו , אף לא נגעי<BR>
קרוביו<BR>
<FONT SIZE="-1">('משנה נגעים, פרק ב, משנה ה)</FONT><BR>
<BR>
אדרבה, תן בלבנו שנראה כל אחד מעלת חברינו, ולא<BR>
חסרונם.<BR>
<FONT SIZE="-1">מתוך תפילתו של רבי אלימלך מליז'נסק, בעל "נועם)<BR>
אלימלך", לפני התפילה(</FONT><BR>
<BR>
"כנגע נראה לי בבית": שאפילו הוא חכם ויודע שהוא<BR>
נגע ודאי, לא יפסוק דבר ברור, לומר: נגע נראה לי,<BR>
אלא כנגע נראה לי.<BR>
<FONT SIZE="-1">(מתוך פירוש רש"י, בעקבות משנה נגעים)</FONT><BR>

<HR>
<BR>
<FONT COLOR="#000080" SIZE="3">.הצרעת היא השתקפות המידות המקולקלות של האדם</FONT><BR><BR>
הצרעת הוא שם האמור בשותפות, כולל עניינים הרבה<BR>
שאין דומין זה לזה, שהרי לובן עור האדם קרוי צרעת,<BR>
ונפילת קצת שיער הראש או הזקן קרוי צרעת, ושינוי<BR>
עין הבגדים או הבתים קרוי צרעת, וזה השינוי האמור<BR>
בבגדים ובבתים שקראתו תורה צרעת בשותפות השם אינו<BR>
ממנהגו של עולם אלא אות ופלא היה בישראל כדי<BR>
להזהירן מלשון הרע שהמספר בלשון הרע, משתנות קירות<BR>
ביתו. אם חזר בו, יטהר הבית , אם עמד ברשעו עד<BR>
שהותץ הבית, משתנין כלי העור שבביתו שהוא יושב<BR>
ושוכב עליהן. אם חזר בו, יטהרו ואם עמד ברשעו עד<BR>
שישרפו, משתנין הבגדים שעליו. אם חזר בו, יטהרו<BR>
ואם עמד ברשעו עד שישרפו, משתנה עורו ויצטרע ויהיה<BR>
מובדל ומפורסם לבדו, עד שלא יתעסק בשיחת הרשעים<BR>
שהוא הליצנות ולשון הרע ועל עניין זה מזהיר בתורה<BR>
ואומר: "השמר בנגע הצרעת" "זכור את אשר עשה ה'<BR>
אלהיך למרים בדרך" , הרי הוא אומר, התבוננו מה<BR>
אירע למרים הנביאה שדיברה באחיה שהיתה גדולה ממנו<BR>
בשנים וגידלתו על ברכיה, וסכנה בעצמה להצילו מן<BR>
הים. והיא לא דברה בגנותו, אלא טעתה שהשותו לשאר<BR>
נביאים והוא לא הקפיד על כל הדברים האלו שנאמר:<BR>
"והאיש משה ענו מאד" ואף- על- פי- כן, מיד נענשה<BR>
בצרעת, קל וחומר לבני אדם הרשעים הטפשים שמרבים<BR>
לדבר גדולות ונפלאות.<BR>
<BR>
<FONT SIZE="-1">(משנה תורה להרמב"ם, הלכות טומאת צרעת טז, י)</FONT><BR>

<hR>

<H3>.ארז ואזוב -גסות רוח וענוה</H3>
"לפי שהנגעים באים על גסות הרוח, מה תקנתו ויתרפא?<BR>
ישפיל את עצמו מגאותו, כתולעת וכאזוב" )רש"י(<BR>
האדמו"ר מגור, בעל ה"שפת אמת" היה אומר: לשם מה<BR>
עליו להביא גם "עץ ארז", המרמז על גאות? אם הכוונה<BR>
היא בעיקר שישפיל את עצמו כאזוב, הרי די שיביא<BR>
אזוב בלבד? ברם, כאשר החוטא חוזר בתשובה והוא<BR>
מתבונן על החטאים אשר חטא, הריהו בא לידי<BR>
שפלות-הרוח ולידי הבושה העמוקה ביותר מן הגאוה<BR>
שהיתה בו לפני-כן. בוש הוא ונכלם על אשר התגאה<BR>
בו-בזמן שהיה חוטא. יוצא איפוא שהגאוה הקודמת<BR>
מסייעת לו עכשיו לבוא לידי שפלות הרוח, ואם-כן,<BR>
שפיר יש לו ל"ארז" חלק ברפואה.<BR>

<FONT SIZE="-1">(שפת אמת ע"פ מעיינה של תורה)</FONT><BR>
<BR>
שפלות והכנעה אין פירושן שיהא הגוף כפוף ושחוח, אלא<BR>
שיהא בו שברון רוחני פנימי גם כאשר הגוף זקוף<BR>
ועומד, כפי שמפרש הבעל שם טוב :"וכל קומה לפניך<BR>
תשתחוה" להשתחוות לפניך גם בקומה זקופה.<BR>
<FONT SIZE="-1">(אבני האזל)</FONT><BR>
<BR>
המשפיל עצמו כאזוב, במקום שאין זה אלא ענווה פסולה,<BR>
עניו שכזה גם זקוק לכפרה<BR>
<FONT SIZE="-1">(חידושי הרי"ם)</FONT><BR>
</DIV>














<P ALIGN="center">

</P>

</body></html>
