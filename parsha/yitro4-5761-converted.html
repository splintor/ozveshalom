<html>

<head>
<meta http-equiv="Content-Type"  content="text/html; ">

<meta name="keywords" content="peace, shalom, israel, relgion, middleeast, Shalom, middle east,shabbat, 'netivot shalom', ozveshalom, zionism, judaism, parsha, parshat hashavua, articles, Israel, israeli, torah, tora, bible, zion">

<meta name="description" content="Shabt Shalom is A weekly commentary on the weekly torah parsha distributed by Ozveshalom - Netivot shalom the Movment for Judaism, Zionism and Peace,  the only religious Zionist peace organization of its kind in Israel.">

<title>Peace & shalom : Shabbat Shalom The weekly parsha commentary - parshat </title>

<STYLE type="text/css">
<!--
        @import url(../parsha.css);
        A:hover {background: yellow;}
-->
</STYLE>

</head>



<body>

<P ALIGN="CENTER">

<P>
</P>
<FONT SIZE=+4 color="Navy"> פרשת יתרו</FONT><BR>
<FONT SIZE="3" COLOR="navy">גליון מס' 174 תשס"א</FONT><BR>

 </p>


<h4 ALIGN="RIGHT">
"לא  תחמוד"</h4>
<P ALIGN="RIGHT">
<B> אמר  רבי  הונא:  מצינו שלא גלו ישראל מארצם  עד  שעברו<BR>
על  "וחמדו  שדות וגזלו בתים  ונשאו" )מיכה  ב'  ב'(.<BR>
)פסיקתא רבתי פרשה כד(</B></P>


<h3 ALIGN="RIGHT">
"לא תחמוד": חותמו של הקדוש ברוך הוא על מצוות "בין אדם<BR>
לחברו"</h3>
<P ALIGN="RIGHT">
תדע, כי איסור "לא תחמד" ו"לא תתאוה" הוא חותמו של הקב"ה<BR>
המוטבע על חלק המצוות שבין אדם לחברו שבעשרת הדיברות. גם<BR>
מחוקק בשר ודם יכול לצוות: "לא תרצח" וכו'. אולם רק ה' יש<BR>
בידו לאסור "לא תחמוד" -  ה' הבוחן כליות ולב, שלא רק<BR>
המעשה גלוי לפניו אלא גם רחשי הלב והמחשבה. בשר ודם יכול<BR>
לאסור רק את הפשע ומשבוצע הפשע, ייתבע הפושע לדין - בדוחק.<BR>
אולם אל עיקר מוצאו ומוקדו של הפשע לא יגיעו עיני בשר ודם,<BR>
ומשהבשיל הפשע בלב האדם, שוב לא יירתע מלבצעו מפני הזרוע<BR>
הנטויה של עונשי בית דין של מטה. משום כך, לשווא כל בניין<BR>
ממשל בשר ודם, כי בניין זה יישאר מקוטע ורעוע כל עוד יושתת<BR>
על תפארת האדם בלבד...וזה דבר האמת האמור בכך: כל ענייני<BR>
ה"דת" וכל מה שנקרא "עבודת ה' בלב ובמחשבת אמת" - הם כאין<BR>
וכאפס, אם אין להם הכוח למשול במוצא פינו ובמעשי ידינו,<BR>
בחיי משפחתנו וחברתנו. רק במעשינו, במובנם הרחב ביותר,<BR>
נוכיח כי באמת ובתמים "עובדי ה'" אנחנו...רק ה' יראה ללב<BR>
וישפוט הרהורי לב האדם. כל מעשה טוב וישר צריך לעלות מתוך<BR>
הלב פנימה, וכל רחש טוב שבלב צריך לבוא לידי מעשה...זאת<BR>
הרוח המרחפת על יסודות תורת ה', ורוח זו מאחדת את שני<BR>
הלוחות - הלוח של המצוות שבין אדם למקום והלוח של המצוות<BR>
שבין אדם לחברו - עד שאין להפריד ביניהם . )הרש"ר הירש על<BR>
שמות כ, יד(  </P>
<P ALIGN="RIGHT"><HR>
</P>
<h2 ALIGN="RIGHT">
זהותה הלאומית של צפורה - בין בית אביה לבית בעלה</h2>
<h4 ALIGN="RIGHT">
"ויקח יתרו חותן משה את צפורה אשת משה אחר שילוחיה"</h4>
<h3 ALIGN="RIGHT">
בני לאו</h3>
<P ALIGN="RIGHT">
בתוך הערפל והענן הממסך את הר סיני, מאחורי הקולות,<BR>
הלפידים וקול השופר שמרעישים ומרגשים אותנו, בני כל הדורות<BR>
שעמדו למרגלות ההר וקיבלו את התורה,  ניצבת דמות שקטה<BR>
ועלומה שמחפשת את מקומה במחנה ישראל. בשורות הבאות אני<BR>
מבקש למקד את תשומת הלב בדמותה של צפורה, אשת משה, השבה<BR>
לבית בעלה מבית אביה. </P>
<P ALIGN="RIGHT">
משה, איש מצרי, הגיע למדין כפליט. כמי שהשעה שיחקה לו<BR>
התאקלם במהרה ואף מצא את ביתו החדש בבית חותנו: "ויואל משה<BR>
לשבת את האיש" )שמות ב(. עבור צפורה היו אלו נישואים קלים,<BR>
שאינם מחייבים אותה לנטוש את ביתה ולהסתגל לחיי משפחת בעלה<BR>
הזר. כשמגיע משה ליתרו עם הודעת הפרידה: "אלך ואשובה אל<BR>
אחי אשר במצרים" אין שומעים את קולה של צפורה. משה לוקח את<BR>
צפורה ובניו למצרים. הוא "שב ארצה מצרים". בעוד הוא עובר<BR>
חווית שיבה, היא עוברת חווית עקירה - והכל בשתיקה. שלא<BR>
כבמעשה העקידה, כאן איש אינו שואל מה עבר עליה בדרך, בימים<BR>
שבין היציאה ועד לאותו סיפור הירואי במלון. מה עבר בראשה,<BR>
כיצד היא דימתה למצוא את בני ובנות עמה החדשים? ברור לה<BR>
שהיא צריכה להיות חלק מה"סיפור". מאחורי כל משה צריכה<BR>
לעמוד צפורה. כיצד יכול משה לבשר גאולה אם הוא ומשפחתו לא<BR>
חווים את השעבוד? "כי בעבור זה יבטחו בו ישראל יותר. כי<BR>
בהיותו בן חורין במדין יושב בביתו בשלום עם בניו ועם אשתו<BR>
חתן כהן הארץ, לא יביא אותם להיות עם עבדים וימררו את<BR>
חייהם בעבודה קשה רק אם היה נכון לבו בטוח שיצאו בקרוב<BR>
ויעלה עמהם לארץ כנען, ולא יצטרך בצאתם לשוב למדין לקחת<BR>
אשתו ובניו משם"</P>
<P ALIGN="RIGHT">
כתשובה לשאלות אלו, בא סיפור הפלאים של המלון, שבו ה'<BR>
מבקש להמית את משה. צפורה  במעשה ברית המילה מצילה אותו<BR>
ממוות. זו דרכה של צפורה לקפוץ לתוך כבשונה של האומה<BR>
הישראלית, המאופיינת בברית המילה. היא צועקת, חדה כאבן<BR>
צור, "חתן דמים", כשם שיצעקו בני ישראל על ידי הדם על<BR>
המשקוף והמזוזות במצרים. כך נכנסת צפורה לברית דמים עם<BR>
בעלה ועמו. אולי אפשר לראות זאת כמעשה הגיור שלה. </P>
<P ALIGN="RIGHT">
<B>.ואז היא נעלמת</B></P>
<P ALIGN="RIGHT">
מכאן ועד לפרשת השבוע אין שום זכר לצפורה. אבן עזרא העלה<BR>
השערה שהיא כן הגיעה למצרים, אך לאחר זמן מה התמלאה<BR>
געגועים לביתה וחזרה למדין. הפרוש המקובל יותר הוא שהיא<BR>
כלל לא הגיעה למצרים. כך מפרשים חז"ל במכילתא דרבי ישמעאל<BR>
)יתרו פרשה א'(:</P>
<P ALIGN="RIGHT">
<B>באותה שעה נאמר לאהרן, לך לקראת משה. יצא לקראת משה"<BR>
וחבקו ונשקו. </P>
<P ALIGN="RIGHT">
אמר לו: משה, היכן היית כל השנים הללו? אמר לו: במדין.<BR>
אמר לו: מה טף ונשים אלו עמך? אמר לו: אשתי ובני. </P>
<P ALIGN="RIGHT">
אמר לו:  ולאן אתה מוליכם? אמר לו למצרים; </P>
<P ALIGN="RIGHT">
אמר לו: על הראשונים אנו מצטערים ועכשיו נצטער גם באלו.<BR>
באותה שעה אמר לצפורה, לכי לבית אביך. ובאותה שעה הלכה<BR>
לבית אביה ונטלה שני בניה, לכך נאמר 'אחר שלוחיה'."</P>
</B><P ALIGN="RIGHT">
על פי מדרש זה נכנס אהרון, אוהב שלום ורודף שלום, בין<BR>
צפורה למשה. אהרון רואה את השליחות ולכן יוזם את השילוחין<BR>
- גירושין. פרק ראשון בניסיון ההידבקות של צפורה במשפחת<BR>
בית בעלה נסתיים בכישלון. </P>
<P ALIGN="RIGHT">
הפרק השני נפתח בפרשת יתרו. בני ישראל עברו את חווית<BR>
הגיבוש, עברו את שלב א' של הטירונות, חוו את קריעת הים,<BR>
גברו על עמלק )ואולי גם זכו למעמד מתן תורה(. את כל זה<BR>
צפורה הפסידה. עכשיו היא מבקשת להצטרף, נישאת על ידי אביה,<BR>
המחזירה לבית בעלה. רגע לפני הכניסה, שולח יתרו הודעה<BR>
למשה: "אני חותנך יתרו בא אליך, ואשתך ושני בניה עמה". משה<BR>
יוצא לקראת חותנו, לא בגין בניו ולא בגין אשתו. משה כבר<BR>
נתון בעולמות עליונים. אם חזר לגרושתו, לא היה זה אלא לזמן<BR>
קצר, עד שנטה את אהלו מחוץ למחנה. חייה של צפורה עוברים<BR>
באהל ריק, בתרבות זרה, אשת מנהיג שאינה שייכת לאיש. האם<BR>
הצליחה להתאקלם במחנה ישראל? האם יש פתח תקווה לספור קליטת<BR>
הגיורת בקרב העם? </P>
<P ALIGN="RIGHT">
אנו ניצבים לפני שנים של שתיקה. הבזק מידע מעורפל מגיע<BR>
אלינו מדיבורה של מרים ואהרון במשה: "אודות האשה הכושית<BR>
אשר לקח, כי אשה כושית לקח". "אשה כושית". זה שמה וזה<BR>
זכרה. יש פרשנות המבקשת להראות שנאה היתה ונאים מעשיה, ואף<BR>
על פי כן רחק ממנה משה. יש שניסו לבנות גימטריות המעצימות<BR>
ומיפות את הכושית. אלה, כמו אלה, לא יחלצו את המקרא מידי<BR>
פשוטו. מדברים על הזרה, על האחרת שפלשה לתוך המחנה. מעת<BR>
שובה של צפורה לא נשמע עליה יותר. רק המדרש, בראיה חדה<BR>
ובאוזן קשובה מרחיק עד לשנת הארבעים במדבר. מרים ואהרון<BR>
כבר מתו, כנראה שכבר תם כל הדור שיצא ממצרים ובמדבר הזה<BR>
נפלו כל פגריהם. נראה שאין כבר מי שזוכר את ימי הקליטה<BR>
הקשים של צפורה. עד לאותו מעשה. העם יושב בשיטים ומתחיל<BR>
לזנות בבנות מואב. ולפתע מתקרב זמרי בן סלוא, נשיא בית אב<BR>
לשמעוני, ומקריב את הבת של נשיא מדין, מארצה ומולדתה של<BR>
צפורה, לעיני משה ולעיני העם. </P>
<P ALIGN="RIGHT">
"תפשה בבלוריתה, והביאה אצל משה. אמר לו: בן עמרם! זו<BR>
אסורה או מותרת? </P>
<P ALIGN="RIGHT">
ואם תאמר אסורה - בת יתרו מי התירה לך? נתעלמה ממנו הלכה,<BR>
געו כולם בבכיה, והיינו דכתיב )במדבר כ"ה( 'והמה בכים פתח<BR>
אהל מועד.'" </P>
<P ALIGN="RIGHT">
המדרש הזה לא מניח לנו לבנות סיומות של נחמה. צפורה נשארת<BR>
עד יומה האחרון "בת יתרו". כל ניסיונותיה להשתלב בתוכנו<BR>
עולים בתוהו. האם מלמד סיפור זה משהו על קשיי הקליטה שלה<BR>
או שמא על כושר הקליטה שלנו?</P>
<P ALIGN="RIGHT">
<I><FONT SIZE="-1">הרב בני לאו הוא ראש בית המדרש ללימודים מתקדמים ביהדות<BR>
לנשים בבית מורשה ורב ביה"ס ע"ש הימלפארב בירושלים.</FONT></I></P>
<P ALIGN="RIGHT"><HR>
</P>
<h4 ALIGN="RIGHT">
"הר האלהים": אין קדושה מהותית בשום עץ, אבן, הר או נברא<BR>
אחר.</h4>
<P ALIGN="RIGHT">
'הר האלהים':  ששם קבלו  ישראל  אלהותו של הקדוש ברוך<BR>
הוא. )שמות רבה פרשה ב(</P>
<P ALIGN="RIGHT">
...וזה שכוונו חז"ל דבאמת כל עיקר הדת היה לעקור מלבות<BR>
בני ישראל ענייני עבודה זרה, ולהראות להם כי לא ראו כל<BR>
תמונה,כי אין קדושה בשום נברא רק להבורא יתברך, וזה שאמר<BR>
שלא תדמו כי ההר הוא עניין קדוש ובסיבתו נגלה השם עליו, לא<BR>
כן בני ישראל. כי "במשוך היובל המה יעלו בהר" - והוא מעון<BR>
חיות ובהמות. רק כל זמן שהשכינה עליו הוא קדוש מסיבת קדושת<BR>
הבורא יתברך שמו, לכן אמר כי "לא מקומו של אדם מכבדו, אלא<BR>
אדם מכבד את מקומו" )תענית כ"א, ע"ב( וזה רעיון נכבד. ולכן<BR>
בבית עולמים שקדושתן לעולם, לכן שלא ידמו שיש קדושה בעצם<BR>
הבניין, לכן מותרים ליגע כל הטמאים אף טמאי מתים<BR>
מאחוריו...להראות דרק ממי ששכן שמו בתוך הבית הזה אתה ירא,<BR>
ובפנים ממנו קודש, לא מאחוריו שמפנים הלוחות והעדות ומשכן<BR>
הכבוד. )משך חכמה על שמות יט, יג(  </P>
<P ALIGN="RIGHT"><HR>
</P>
<h3 ALIGN="RIGHT">
עצת יתרו והשפעתה על משה</h3>
<P ALIGN="RIGHT">
'וישמע משה לקול חותנו' - ודאי 'ויעש כל אשר אמר' - כל<BR>
אשר  אמר לו חתנו,  דברי ר' יהושע.</P>
<P ALIGN="RIGHT">
ר' אלעזר המודעי אומר:  וישמע  משה  ויראה  ויעש  ככל אשר<BR>
אמר לו אלהים. )מכילתא יתרו מסכת עמלק פרשה ב(</P>
<P ALIGN="RIGHT">
...יש הבדל בין שמיעה  בקול לבין שמיעה  לקול, ששמיעה<BR>
בקול מורה שקיבל דבריו, ושמיעה לקול מורה ששם לב אל דבריו<BR>
ושקל אותם בפלס שכלו, ולכן אמר "ויעש כל אשר אמר", שאם היה<BR>
אומר וישמע בקול, לא היה צריך לומר שעשה ככל אשר אמר, אבל<BR>
ממה שכתב ששמע לקול שהוא נתן לב לדבריו לא נודע עדיין שעשה<BR>
כדבריו, ופירש שעתה שם לב לדבריו, אבל לא יכול לעשות כן,<BR>
כי עדיין לא ניתן להם פרשת משפטים ומשה לא רצה שישפטו לפי<BR>
סברא ואומדן דעת, רק אחר כך שכבר ל?מד להם פרשת משפטים, אז<BR>
עשה ככל דבר. )מלבי"ם שמות יח, כד( </P>
<P ALIGN="RIGHT"><HR>
</P>
<h4 ALIGN="RIGHT">
"והזהרתה  אתהם  את  החקים  ואת התורת והודעת להם את הדרך<BR>
ילכו בה ואת המעשה אשר יעשון." </h4>
<P ALIGN="RIGHT">
<FONT SIZE="-2">(שמות יח, כ)</FONT></P>
<P ALIGN="RIGHT">
תני רב יוסף: <BR>
'והודעת   להם' -   זה   בית  חייהם )רש"י: "ללמוד להם<BR>
אומנות להתפרנס בו"(<BR>
'את  הדרך' -  זו גמילות  חסדים<BR>
'ילכו' -  זה  ביקור חולים <BR>
'בה' -  זו קבורה  <BR>
'ואת  המעשה' -  זה  הדין <BR>
'אשר יעשון' -  זו לפנים משורת הדין. )בבלי בבא מציעא ל,<BR>
ע"ב(</P>
<P ALIGN="RIGHT">
... שכל הפעולות האלה ודומיהן נכנסות תחת מצוה אחת מכלל<BR>
המצוות האמורות בתורה בפירוש, והוא אמרו יתעלה: "ואהבת<BR>
לרעך כמוך". )מתוך הקדמה לספר המצוות לרמב"ם(</P>
<P ALIGN="RIGHT">
"והזהרתה": בה"א בסוף, המורה שאם לא אתה, לא תועיל פעולת<BR>
אחרים, דפירושו של ה' יתירה שאם אין אתה, לא בא אחר, דבלא<BR>
כוח אלוהי של משה לא יהיה נעשה כראוי. וגם בזה הוסיף לא<BR>
כמו שאמרת דרק את החוקים ואת התורות יש לך להודיע, מה שאין<BR>
כן הליכות דרך ארץ ומנהגים טובים יש בכוח חכמי וגדולי<BR>
ישראל להנהיג בלעדיך, לא כן הדבר, אלא "והודעת להם את הדרך<BR>
ילכו בה" וכל זה נתבאר בגמרא )בבא מציעא ל, ע"ב(, שכל זה<BR>
הליכות דרך ארץ. )העמק דבר שמות י"ח, כ( </P>







<P ALIGN="right">&nbsp;
</P>
<P ALIGN="right">&nbsp;
</P>










<P ALIGN="center">

</P>

</body></html>
